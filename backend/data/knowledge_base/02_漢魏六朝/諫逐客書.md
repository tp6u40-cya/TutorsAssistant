# 課名：諫逐客書
# 朝代：漢魏六朝
# 作者：李斯

## 課文原文
臣聞吏議逐客，竊以為過矣。
昔穆公求士，西取由余於戎，東得百里奚於宛，迎蹇叔於宋，來丕豹、公孫支於晉。此五子者，不產於秦，而穆公用之，併國二十，遂霸西戎。孝公用商鞅之法，移風易俗，民以殷盛，國以富強，百姓樂用，諸侯親服，獲楚、魏之師，舉地千里，至今治強。惠王用張儀之計，拔三川之地，西併巴、蜀，北收上郡，南取漢中，包九夷，制鄢、郢，東據成皋之險，割膏腴之壤，遂散六國之從，使之西面事秦，功施到今。昭王得范雎，廢穰侯，逐華陽，強公室，杜私門，蠶食諸侯，使秦成帝業。此四君者，皆以客之功。由此觀之，客何負於秦哉！向使四君卻客而不內，疏士而不用，是使國無富利之實，而秦無強大之名也。
今陛下致昆山之玉，有隨、和之寶，垂明月之珠，服太阿之劍，乘纖離之馬，建翠鳳之旗，樹靈鱷之鼓。此數寶者，秦不生一焉，而陛下說之，何也？必秦國之所生然後可，則是夜光之璧，不飾朝廷；犀象之器，不為玩好；鄭、衛之女不充後宮；而駿良駃騠不實外廄；江南金錫不為用，西蜀丹青不為采。所以飾後宮，充下陳，娛心意，說耳目者，必出於秦然後可，則是宛珠之簪、傅衡之珥、阿縞之衣、錦繡之飾，不進於前，而隨俗雅化、佳冶窈窕，趙女不立於側也。夫擊甕叩缶，彈箏搏髀，而歌呼嗚嗚快耳者，真秦之聲也；《鄭》、《衛》、《桑間》、《昭》、《虞》、《武》、《象》者，異國之樂也。今棄擊甕叩缶而就《鄭》、《衛》，退彈箏而取《昭》、《虞》，若是者何也？快意當前，適觀而已矣。今取人則不然：不問可否，不論曲直，非秦者去，為客者逐。然則是所重者在乎色、樂、珠、玉，而所輕者在乎人民也。此非所以跨海內、制諸侯之術也。
臣聞地廣者粟多，國大者人眾，兵強則士勇。是以泰山不讓土壤，故能成其大；河海不擇細流，故能就其深；王者不卻眾庶，故能明其德。是以地無四方，民無異國，四時充美，鬼神降福，此五帝三王之所以無敵也。今乃棄黔首以資敵國，卻賓客以業諸侯，使天下之士退而不敢西向，裹足不入秦，此所謂「藉寇兵而伯盜糧」者也。
夫物不產於秦，可寶者多；士不產於秦，而願忠者眾。今逐客以資敵國，損民以益讎，內自虛而外樹怨於諸侯，求國無危，不可得也。

## 試題範例
1. (單選) 本文論證結構嚴謹，下列關於其寫作手法的分析，何者錯誤？
   (A) 採用「史證」，列舉秦國四位先君重用客卿而強國的史實
   (B) 採用「物證」，列舉秦王喜愛的異國珍寶，對比其排斥客卿的矛盾
   (C) 運用「排比」與「對偶」句式，增強文章氣勢與說服力
   (D) 全文語氣激昂憤怒，直接指責秦王昏庸無道
   解析：(D)。李斯語氣委婉但堅定，以理服人，並非激昂指責，開頭僅說「竊以為過矣」。

2. (非選) 李斯在文中提到「泰山不讓土壤，故能成其大；河海不擇細流，故能就其深」，這兩句話的喻意為何？
   參考答案：
   比喻作為統治者（王者）應有廣大的胸襟，廣納天下人才（不分國籍），國家才能強盛偉大。